Абстракціонізм (лат., віддалення) - течія в образотворчому мистецтві 20 ст., що цілком відмовляється від реалістичного зображення предметів і явищ (дадаїзм, кубизм, сюрреалізм).
База (фр., гр., основа) - 1. архіт. Нижня розширена частина колони або стовпа. 2. перен. Основа, грунт, на яких виникає або розвивається певне явище. 3. Місце скупчення матеріалів, сировини для забезпечення якогось району, підприємства і т. ін.
Базуна (пол.) - кашубський народний музичний інструмент.
Балада (фр., з прованс. танцювати) - 1. Віршовий ліро-епічний твір казково-фантастичного, легендарно-історичного чи героїчного змісту. 2. муз. Інструментальний або вокальний твір.
Вагант (лат. vagant - блукаючий, мандруючий) - в 12 - 14 ст. у деяких країнах Західної Європи мандрівний актор - автор і виконавець здебільшого антиклерикальних пісень і вистав.
Вакат (лат., є вільним, пустує) - сторінка книги, на якій немає тексту або кліше.
Валторна (нім., букв.- лісовий ріг) - мідний духовий мундштучний інструмент.
Гала (іт., фр.) - 1. 17- 18 ст. - урочисте придворне свято. 2. Особливо урочисте видовище (напр., гала-концерт).
Галерея (фр., від іт.) - 1. Довге й вузьке крите приміщення. 2. Підземний хід. 3. Найвищий ярус зали для глядачів. 4. Приміщення для експонування мистецьких творів. 5. перен. довгий ряд (напр., Г. людських типів)
Галінг (норв.) - норвезький народний чоловічий танець.
Декоративний (фр., від лат., прикрашаю) - той, що прикрашає або служить для прикраси, оздоблення; мальовничий, зовнішньо ефектний; Д-е мистецтво - різновид живопису і скульптури; Д-і рослини - численна група культурних й дикоростучих рослин.
Декупаж (від фр. decouper - вирізати) - декоративна техніка вирізання візерунків із різних матеріалів (папір, тканина і т. п.) і наклеювання їх на поверхню, що декорується, у поєднанні з фарбуванням чи позолоченням. Відома у Європі з XV століття (Німеччина).
Джаз (англ.) - 1. Вид розважальної, переважно танцювальної музики. Типові форми: фокстрот, чарльстон, блюз. 2. Оркестр або ансамбль, що виконує джазову музику.
Едда (ісл.) - назва двох пам'яток скандинавської епічної літератури 13 ст.
Езотеризм (від гр. ἐσωτερικός - внутрішній) - комплекс специфічних інтерпретацій реальності, що претендують на таємний характер і підтверджуються особливими психодуховних практиками.
Екшн (action movie - фільм дії) - драматичний жанр кіно, в якому основна увага приділяється дії.
Жаргонізм (фр.) - специфічне слово чи вираз, що вживається тільки в жаргоні.
Жен-прем'єр (фр., перший коханець) - амплуа актора, який виконує ролі молодих коханців.
Жирандоль (фр. girandole від іт. girandola - вогняне колосе) - 1. Фігурний світильник для кількох свічок, місця кріплення яких розташовані по колу. 2. Фонтан на декілька струменів, розміщених по колу. 3. Жіноча прикраса з брильянтів з підвісками.
Зевс (гр.) - у давньогрецькій міфології верховний бог, володар богів і людей. Римляни ототожнювали З. з Юпітером.
Зефір (гр.) - 1. У давніх греків теплий західний вітер. 2. поет. Легкий теплий вітерець. 3. Тонка бавовняна тканина. 4. Кондитерський виріб - вид пастили. 5. Один з кращих сортів овечої вовни.
Зомбі (африк. - душа померлого) - 1. Міфічний персонаж деяких релігійних культів - воскреслий мрець, підконтрольний волі чаклуна. 2. У сучасній масовій культурі З. - воскреслий мрець-людоїд. 3. перен. Людина, повністю підпорядкована впливу когось або чогось.
Йодлер (нім. від Jodeln - співати з переливами) - жанр народних пісень у альпійських горців. Відзначається своєрідною манерою виконання - фальцет з використанням дуже високих регістрів голосу.
Йодль (нім. Jodeln) - особлива манера співу без слів, яка характеризується швидким чергуванням фальцету і високих регістрів грудного голосу.
Кансьйонеро (ісп., порт., збірка пісень) - збірки любовної та сатиричної поезії в Іспанії й Португалії 12 - 14 ст.
Кантабіле (італ., букв.- співучий, наспівний) - 1. Співучо (як позначення способу виконання музичного твору). 2. Музичний твір або його частина, що виконується співучо.
Кантеле (фін.) - фінський і карельський народний струнний щипковий музичний інструмент, схожий на гуслі.
Кантилена (лат., спів) - 1. Співуча мелодія; наспівність, мелодійність музичного твору, співацького голосу, виконання. 2. У середні віки у західноєвропейських країнах - невелика ліро-епічна пісня.
Ламенто (іт., від лат., ридання, зойк) - 1. Жалісна, сумна, скорботна арія, типова для італійської опери 17 ст. 2. У народному мистецтві - плач, голосіння.
Латинізація - 1. Процес впровадження або прийняття латинської мови та культури. 2. Кампанія з переведення писемності народів СРСР на латиницю, що проводилася в 1920-1930-ті роки.
Лінгвіст (фр.) - фахівець з лінгвістики; мовознавець, філолог.
Мазурка (пол. Mazur) - 1. Польський народний танок у розмірі 3/4 або 3/8. У XIX столітті набув поширення як бальний танець у країнах Європи. 2. Музичний твір у ритмі й характері цього танцю.
Майоліка (вл.) - вироби декоративно-ужиткового мистецтва з кольорової випаленої глини, вкриті поливою. Від назви о. Майорка (Мальорка) в Середземному морі.
Мантра (санскр. मन्त्र - міркування) - священний гімн в індуїзмі та буддизмі, що вимагає точного відтворення звуків.
Муштабель (пол., від нім., масштаб) - довгий легкий кийок, що його використовує художник під час роботи як опору для рук.
Мхедрулі (груз.) - алфавіт, використовуваний у деяких південно-кавказьких (у першу чергу - грузинській) мовах. Читається зліва направо. У сучасному алфавіті - 33 букви, які позначають окремий звук.
Нотографія (ноти і ...графія) - 1. Опис змісту й зовнішнього оформлення нотних видань; складання переліків, оглядів, покажчиків музичних творів.
Ню (фр., голий) - мист. Зображення оголеного тіла людини; акт.
Нікаб (араб. نقاب‎‎ - покривало) - мусульманський жіночий головний убір, що закриває обличчя, з вузьким прорізом для очей.
Обертон (від нім. Ober - верхній і лат. tonus - звук) - складовий тон основного звука, що має більше коливань, ніж основний звук. Склад обертонів визначає забарвлення звуку, або тембр.
Одіозний (лат., ненависний) - який викликає негативне ставлення до себе; небажаний, неприйнятний.
Опера (іт., від лат., праця, твір) - 1. Музично-драматичний твір, що поєднує інструментальну музику з вокальною і призначений для виконання в театрі; театральна вистава, що відтворює такий твір на сцені. 2, Театр, де виконують такі твори.
Опера-буфф (іт.) - італійська комедійна опера на побутовий сюжет.
Оперета (іт., букв.- невелика опера) - 1. Музично-драматичний твір, здебільшого розважального характеру, в якому співи і танок поєднуються з розмовним діалогом. 2. Театр, де виконують такі твори.
Панк (англ. punk - нікчемний) - молодіжна субкультура, в основі якої лежить категоричний протест протест проти будь-яких моральних і звичаєвих правил
Паранджа (араб., фаранджійя - верхній одяг) - старовинний одяг мусульманських жінок у Середній Азії, що вкривав жінку з голови до ніг і закривав обличчя сіткою (чачваном); бурка.
Паркапзук (вірм. - Պարկապզուկ) - вірменський духовий інструмент - дві або більше трубок, зєднаних через резервуар у вигляді шкіряного мішка або міхура тварини.
Патефон (вл.) - механічний пристрій для програвання грамофонних платівок - портативний грамофон. Від назви французької фірми Пате.
Рапсодія (гр., епічна пісня, спів або декламація її) - 1. літ. В античній літературі - уривок з епічного твору, який виконувався рапсодом під акомпанемент ліри. 2. муз. Інструментальний твір, переважно вільної форми, на основі народних мелодій.
Ребек (фр. rebec) - старовинний струнний смичковий інструмент. У дерев'яному корпусі має два резонаторних отвори; дві або три струни Р. настроєні по квінтах. Отримав широке поширення у Західній Європі в XIII-XIV століттях; використовувався до початку XVIII ст. Попередник скрипки і віолончелі.
Релігія (лат., побожність) - 1. Погляди та уявлення, в основі яких лежить віра в існування надприродних сил - богів, духів, душ, в їхнє панування над світом. 2. Те, що сліпо наслідують, чому поклоняються.
Ретроспектива (лат., назад і дивлюсь) - 1. Звернення до минулого; аналіз минулих подій, вражень тощо. 2. Демонстрація старих кінофільмів, що відтворюють історію кіно.
Ругліш (англ. Rusian English) - піджин, на якому носії російської мови спілкуються між собою в англомовному середовищі. Характерний для емігрантського середовища в США і Канаді. Термін виник в 2000 році для характеристики мови, якою спілкувались члени російсько-американської експедиції на Міжнародній космічній станції.
Румба (ісп.) - 1. Бальний танець мексіканського походження. 2. Одна з форм джазу.
Руни (1) (від давньонім. Run - таємниця) - літери давньогерманських алфавітів, що збереглися (переважно у скандинавів) у написах на каменях, зброї, прикрасах, могильних каменях і т. ін.
Самба (португ.) - 1. Бразильський за походженням швидкий парний танець вільної композиції. 2. Музика у ритмі танцю.
Саундтрек (від англ. sound - звук і track - доріжка) - 1. Аудіозапис, створений для фільму (гри); звукова доріжка. 2. Музичне оформлення, подане окремо від того матеріалу, до якого воно було написано.
Сфорцандо (іт., напружуючи, напружений) - раптове й різке підсилення (акцентування) окремих звуків або акорду; сфорцато.
Сфорцато (іт., напружуючи, напружений) - раптове й різке підсилення (акцентування) окремих звуків або акорду; сфорцандо.
Табулятура (нім., від лат., дошка, таблиця) - 1. Старовинна літерна або цифрова система запису інструментальної музики. 2. Правила, що регламентували форму та зміст музично-поетичного мистецтва мейстерзингерів.
Тавтограма (гр. ταΰτό - те саме і γραμμα - запис) - вірш, усі рядки якого починаються однією й тією самою буквою.
Тамбурин (фр., іт.) - 1. Ударний музичний інструмент, різновид барабана. 2. Назва бубна в російській музичній літературі. 3. Старовинний французький народний танок.
Увраж (фр., робота, твір) - багате видання великого формату з ґравюрами.
Уд - 1. Стародавній арабський щипковий музичний інструмент. 2. Вірменський щипковий музичний інструмент типу лютні.
Ультрамодернізм (ультра... і модернізм) - модернізм у його крайніх проявах.
Фа (лат., муз.) - четвертий звук музичної гами, а також нота, що позначає цей звук.
Фабліо (фр.) - невелике гумористичне або сатиричне оповідання з життя селян, духівництва тощо, а також відповідний жанр, що виник і був поширений у середньовічній літературі; фабльо.
Фотографія (від гр. φωτός - світло і γράφω - пишу) - 1. Спосіб одержання зображень об'єктів на спеціальних світлочутливих матеріалах. 2. Знімок (зображення) на таких матеріалах. 3. Майстерня, де виробляють такі знімки.
Фрагмент (фр., від лат., уламок, шматок) - 1. Окрема частина твору мистецтва, уривок тексту; уступ. 2. Уламок посудини, викопної кістки і т. ін.
Хай-тек (англ. hi-tech від high technology - висока технологія) - 1. Стиль в архітектурі і дизайні пізнього модернізму. Орієнтований на функціональність і застосуванням високих технологій. Зародився у 1970-80-х роках. Характеризується прагматизмом, мінімалізмом, технологічністю, монументалізмом. 2. Найновіші і найпрогресивніші технології.
Хардингфеле (сканд. норв. hardingfele) - традиційний норвезький смичковий музичний інструмент типу скрипки з вісьмома (або дев'ятьма) струнами (4 основні, решта - резонуючі).
Хепі-енд (від англ. англ. happy ending - щасливе закінчення) - щаслива для позитивних героїв кінцівка сюжету п'єси, фільму, роману і т.д.
Херувим (івр. כרוב‎,) - 1. У біблійній символіці - надприродна шестикрила істота з очима на всьому тілі; у християнському віросповіданні - ангел вищого чину. 2. Церковна пісня, яка починається цим словом.
Химера (гр. Χίμαιρα) - 1. У давньогрецькій міфології - вогнедашаче страховисько з головою лева, тулубом кози й хвостом дракона; походила з племені безсмертних богів. 2. перен. Витвір хворобливої уяви, фантастична, нездійсненна, дивовижна мрія. З. Морська риба підкласу суцільноголових. Має хрящовий кістяк. Жир печінки Х. використовують як лікарський препарат. 4. У рослинництві - організм, що складається із спадково різних тканин. Трапляються в природі й утворюються внаслідок щеплення.
Хіджаб (араб. حجاب - покривало) - жіночий одяг, головне призначення якого - приховати фігуру, обриси тіла жінки. Носіння жінкою Х. - одне з основних положень шаріату. У європейських країнах під Х. розуміють традиційну жіночу хустку.
Хіпстер (від англ. to be hip - бути в темі) - представник сучасної субкультури, який цікавиться елітарними зразками в моді, музиці, літературі, культурі в цілому, незалежно мислить і робить свій вибір на основі власного смаку, а не нав'язаних суспільством стереотипів; покоління Y.
Хіромантія (від гр. χείρ - рука і μαντεία - пророкування, ворожіння) - ворожіння по лініях на долонях рук і провіщання на цій основі майбутнього людини.
Центавр (гр. Κένταυρος) - 1. У давньогрецькій міфології химерна істота з кінським тулубом і людською головою та грудьми. 2. астр. Сузір'я Південної півкулі неба. Інша назва - кентавр.
Церопластика (від гр. κερί - віск і πλαστικός - здатність міняти форму) - мистецтво створення скульптур з воску.
Циклоп (гр. Κύκλωψ) - 1. У давньогрецькій міфології - сини Урана і Геї, велетень надзвичайної сили з одним оком на лобі; кіклоп. 2. Дрібна членистонога тварина ряду веслоногих ракоподібних, що живе переважно у прісноводних водоймах.
Цимбали (лат. cymbalum від гр. κύμβος) - струнний музичний інструмент у вигляді чотирикутного корпусу з натягнутими над ним струнами; звук видобувається ударами паличок по струнах.
Цирк (лат. circus - коло) - 1. У Стародавньому Римі - місце, арена для кінних змагань, а пізніше - боїв гладіаторів та інших видовищ. 2. Вид театрального мистецтва. 3. Заклад, який влаштовує вистави цього виду мистецтва.
Чайгі (груз.) - грузинський щипковий музичний інструмент типу арфи.
Чакона (ісп.) - 1. Старовинний іспанський танець, який супроводиться співом і грою на кастаньєтах. 2. Музична п'єса у формі варіації на тему, яка повторюється в басовому голосі.
Чалма (тюрк.) - теж саме, що й тюрбан - чоловічий (рідше жіночий) головний убір у вигляді шматка тканини, обмотаного навколо голови на тюбетейку, феску або шапку. Поширений серед ряду народів Північної Африки, Аравійського півострова, Індії та Азії.
Чанг - узбецький і таджицький струнний ударний музичний інструмент типу цимбал.
Шансонетка (від фр. chanson - пісня) - 1. Пісенька грайливого, часом легковажного, малопристойного змісту. 2. Співачка, що виконує такі пісні.
Шансоньє (від фр. chanson - пісня) - поет, який пише тексти пісень; виконавець популярних пісеньок легкого жанру.
Шапіто (фр., букв.- ковпак, дах) - 1. Легка театральна або циркова споруда у вигляді розбірної конструкції з брезентовою покрівлею для пересувних вистав. 2. Пересувний цирк, що дає вистави у такій споруді.
Шмальта (нім., від іт., емаль) - кольорове непрозоре скло, що його застосовують у мозаїці; смальта.
Шудра (санскр.) - у Стародавній Індії нижча станова група (одна з чотирьох варн), до якої входило найбідніше населення.
Юнона (лат.) - 1. В давньоримській міфології богиня неба, покровителька шлюбу, охоронниця жінок, дружина Юпітера. 2. Одна з найбільших малих планет.
Юпітер (лат.) - 1. У давньоримській міфології головний бог, бог неба, світла, грому й дощу. 2. Найбільша планета Сонячної системи, п'ята за віддаленням від Сонця. 3. В кінотехніці - електричний дуговий освітлювач, призначений для кінознімання при штучному або комбінованому освітленні. 4. Глузливе прізвисько людини, що тримає себе неприступно, велично.
Ясон (гр.) - у давньогрецькій міфології герой, який очолював похід аргонавтів у царство Еета (в Колхіду) по золоте руно.
Яшма (араб.) - кремениста осадова гірська порода, яка складається з дрібних зерен кварцу червоного, сірого, зеленого, білого й чорного кольору та халцедону; використовується як декоративний камінь і для виготовлення художніх виробів.
